སྙན་ངག་མེ་ལོང་མ་བོད་བསྒྱུར་མ་བྱས་པའི་སྔོན་དུ་བོད་ལ་སྙན་ངག་མེད་པ་བཤད་པ་ནི། དེའི་གོང་དུ་བོད་ལ་སྙན་ངག་གི་གཞུང་མེད་པ་ལ་དགོངས་པ་ཡིན་གྱི། སྙན་ངག་མེད་པ་མིན་ཏེ། སྙན་ངག་ནི་མིའི་སྤྱི་ཚོགས་འཚོ་བའི་ནང་དགའ་སྐྱོ་ཁྲོ་ཆགས་ཀྱི་འགྱུར་འགྲོས་གང་ཞིག་ལ་བརྟེན་ནས་བསམ་བློའི་འཕོ་འགྱུར་དེ་ཉིད་ངག་ཐོག་ནས་ཐོན་པའི་སྒྱུ་རྩལ་ཞིག་ཡིན་པས། དེ་ནི་འགྲོ་བ་མིའི་འཕེལ་རིམ་དང་དཔུང་པ་མཉམ་གཤིབ་ཀྱིས་བྱུང་བ་ལས་གློ་བུར་ཐོལ་བྱུང་གིས་ཡོང་ཐབས་ག་ལ་ཡོད། དེས་ན་གོང་དུ་བགྲང་པ་ལྟར་མེ་ལོང་མ་བོད་བསྒྱུར་མ་བྱས་པའི་སྔོན་ནས་བོད་ལ་བོད་རང་གི་སྤྱི་ཚོགས་འཚོ་བའི་ཁྲོད་ཀྱི་དགའ་སྡུག་ཁྲོ་ཆགས་ཀྱི་བསམ་བློ་དང་རྣམ་པ་མཚོན་པའི་གདོད་མའི་སྙན་ཚིག་ཇི་ཙམ་ཞིག་དར་ཁྱབ་ཟིན་པ་གོང་དུ་བཤད་པས་ཤེས་ནུས་སྙམ།